---
title: Pčelarstvo
layout: page
---

## Sa koliko košnica treba početi pčelariti?

U stvari nema pravila, to ovisi o predznanju, sposobnostima i vremenu koje može odvojiti svaki pojedinac. Najčešće se spominje 3-5 košnica, no naravno da mogu biti samo jedna ili dvije. Veća je greška početi s prevelikim nego s premalim brojem košnica, odnosno pčelinjih zajednica.

## Sa koliko godina se počinje s pčelarstvom?

Nema pravila, može se početi od najranije dobi, a može se početi i u trećoj životnoj dobi.

## Na koji način se obavljaju usluge uklanjanja pčela, osa i stršljena s mog terena, te koliko to traje vremenski?

Pokrenut servis SOS roj pčela funkcionira na volonterskoj bazi. Uklanjanje pčela se ne naplaćuje, no vlasnik terena, nastambe ili objekta gdje su pčele smještene mora omogućiti pristup pčelaru da pristupi njihovom uklanjanju. Uklanjanje roja pčela traje pola sata do nekoliko sati, ovisno o situaciji i poziciji gdje su pčele smještene. Ukoliko se radi o nemogućnosti adekvatnog uklanjanja i zbrinjavanja, o čemu odlučuje pčelar s vlasnikom na terenu, iako vrlo rijetko, pristupa se eutanaziji pčela. Uklanjanje osinjaka i stršljenika dogovara se zasebno te troškove takvog uklanjanja, ukoliko se pojave, snosi sam vlasnik terena.

## Da li će se pčele, ose ili stršljeni vratiti i iduće godine nakon uklanjanja?

To nitko ne može predvidjeti, no ukoliko su poduzete mjere predostrožnosti, uključujući i samu dezinfekciju, malo je vjerojatno.

## Nose li svi pčelari ona smiješna odijela prilikom rada s pčelama?

Naravno, iako često vidite slike ili video inserte "poluobučenih" pčelara na poslu, vjerujte da je pčelarska oprema sastavni dio svakog pčelinjaka koja se koristi tijekom sezone.

## Boli li i pčelare ubod pčele kao i ostale?

Naravno da boli, s razlikom da su oni na to već navikli.

## Prepoznaju li pčele svog vlasnika - pčelara?

Ne, pčele žive unutar sezone vrlo kratko, cca do maksimalno 45 dana i nemaju mogućnost "upoznati" ili prepoznati svog vlasnika. Tijekom zime žive od jeseni do proljeća no tada nisu u svakodnevnom kontaktu s pčelarem već se većinom nalaze gotovo nepomične u klupku.

## Da li je med dozvoljen u prehrani vegana?

Ne. Veganstvo je način života koji isključuje sve oblike iskorištavanja i okrutnost prema životinjskom carstvu, a uključuje i poštovanje prema životu. To se odnosi na praksu života na proizvodima biljno svijeta bez mesa, ribe, predati, jaja, meda, životinjskog mlijeka i proizvoda koji od njega nastaju, te potiče korištenje alternativne prehrane.
